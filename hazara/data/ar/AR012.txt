نکو پرسو که زخم دیل چقوره
بوگی که خود دیل منی اوغوره
بلدی دیدون یار موللو موکونه
خانه رفیق از اینجی خیلی دوره
مره ازکار و بار ایشته ای دیل مه
بیخی از روزگار ایشته ای دیل مه
چیمای ناز شی ره بانه موکونه
از آگ و اختیار ایشته ای دیل مه
اسیر دیل شدوم ده دیل مه تویی
قره قاش منی آغیل مه تویی
همو تویی که بیرانی کدی تو
امو ناز پیرو ایشیل مه تویی
هرچند که ناز کنی استوم خریدار
ازاینجی ایسته یوم تا پایه‌ی دار
تو هم یک دیل بسوز کنو یک ایلمگ
بخیر یکجای موشی آخیر ده یک شار