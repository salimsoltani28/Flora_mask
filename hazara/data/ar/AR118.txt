رفیق دیلی پر درد مه تفنگه
قد سر، بازی مونوم بازی مه جنگه
مره پرموشت نکو که دیل بریگوم
نوله کوزه وری یه دیل مه تنگه 
یگ ادلی شو و روز مه پی نموفتوم
یگ ادلی درد و سوز مه پی نموفتوم
نکو پیش پیش رفیق تو غمه سون مه
صبا موشه نوروز مه پی نموفتوم 
بیا از سنگ و از بوته بپرسو
تو از الگم و چار پورته بپرسو
باره نذری آخر مالومه کار شی
تو از دیسمال و لنگوته بپرسو 
ده ار جای که رسیدم دم گرفتم
غم دوری توره ماتم گرفتوم
ده خاو دیدوم رفیق مه قنجغه مه
شاخ چادیر توره ماکم گرفتوم 