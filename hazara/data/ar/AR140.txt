شبی چیله که بیداری رواجه
انار و شمع و شعر پال خواجه
مره خاو بوبره بل زانوی تو سرمه
اوار کو مویی شاوی صد قلاجه
شبی چیله بَسه امده هوای تو
دو بیتی جور کنوم بلده چیمای تو
ده صب جلغه منوم شاوی تریگه 
بشه تارای  دمبور از مویای تو
خیال‌تو امده، رفته خَو الی جو
دَپیشِ چیم مه موخری تَو الی‌جو
ده شاوی چِله ی موی سیای تو
شدیم همسایه‌ ی ماتو الی جو
شوی یلدا بگیروم دمبوره ره
بخوانوم بخشی تو شاوی پوره ره
صدا تَو بوخره بال و شیوِ هلمند
بگیره بسته ملگِ آ  زَ ره ره
شبی چیله بشینوم روی ده روی تو 
شووم شاعر اگر خوش باشه خوی تو
شونه صد مثنوی شعر و دو بیتی
کنوم تاریف تنا از رنگِ موی تو
***
 ◦ شَوي يلدا گرفتوم پال حافظ
ده پال آمد نِييه قسمت تو ارگِز
ده ملا وُ سيد، ناقی نگردو
نموشه از دُوا وٌ نذر و تاويذ
دو سه جامِ شرابِ کُنه پُورکو
غمه صدساله ره از دلخو دُور کو
شوایی چیلّه ی آغیل ره از نو
بیشی بیدار دَ خاطر خو مرور کو