عاشوقی ما و تو تاشه نمومنه
خوشه قد راس تیی خاشه نمومنه
دیل عاشوق موشه لبماله از غم
بی جنگ تیر و بی ماشه نمومنه
توکه از گاته گاه ده دیل مه استی
امو پندوق بلگ ایشیل مه استی
نمی‌تنوم توره پرموشت کنوم ما
تو تورات و همو انجیل مه استی
بغیر ازتو ده دیل مه کس نمیشنه
ده ای دیل سبیل مه کس نمیشنه
خدا داده تره یک عطر خاصی
از گیرد یاد تو هیچ غید پس نمیشنه
بوگی از مه موشی؟ آخیر نه آخیر
بوگی از تو موشوم؟ آخیر نه آخیر
می‌گرده قد تو دیل هر جایی که استی
دو دیل یک دیل موشه؟ آخیر نه آخیر