به کاج‌های همیشه سبز دانایی
صبای‌گا سونی کار رافته آتی
منِه اولی ره آو جارو نه آبی
سراج میخوانه لیلا پیش اورسی
مپورسه سرنوشت مو خوب موشه کی؟
کتابه بال مونه میگره قلم ره
ده کاغذ نقطه میله پیش غم ره
موگه قدخو بخوانوم داکتری ره
ده یادخو میره دردِ آیه دم ره
هزاره در هزاره شوق و شوره
کتابچه تای بغل‌شی کورس موره
موگه قدخو بدل نوم سر نوشته
قلم مه واز مونه گیری ی کوره
ده کورسِ کاجِ برچی شیفت روزه
چشیم تا کار مونه بلگِ سووزه
النگی میره قد خو دیوی ترسو
‌پرایی ققنوسا از دم مسوزه
جهالت دیو زشته کور مکونه
ده خانه ققنوس آتیش صور مکونه
خبر ندره که  ققنوس جاویدانه…
ده آتیش سوخته پربال بور مکونه